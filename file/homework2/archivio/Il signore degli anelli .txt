Autore: Tolkien
Genere: fantasy
Trama: Il romanzo inizia il 22 settembre 3001 T.E., 60 anni dopo le vicende narrate ne Lo Hobbit, con la festa del 111º compleanno di Bilbo e del 33° di suo nipote Frodo. Alla fine della festa, Bilbo comunica a tutti i presenti che intende lasciare la Contea per sempre e, dopo essersi infilato l'anello magico che aveva trovato 60 anni prima nella caverna di Gollum, sparisce. A causa del fatto che Bilbo si dimostra molto restio a lasciare l'anello a Frodo come aveva in precedenza concordato con Gandalf, questi comincia a sospettare della sua natura, pertanto consiglia a Frodo di non adoperarlo, e nei successivi 17 anni si farà vedere molto di rado nella Contea. Nella primavera del 3018, Gandalf torna improvvisamente a Casa Baggins e scopre che l'anello posseduto da Frodo è l'Unico Anello, che fu forgiato dall'Oscuro Signore Sauron nella Seconda Era dopo che questi aveva indotto con l'inganno gli elfi dell'Eregion a creare gli Anelli del Potere. Lo stregone racconta a Frodo anche che in questi 17 anni di assenza è stato a caccia di Gollum, il quale però è stato nel frattempo catturato dal Nemico e, dopo innumerevoli torture, ha rivelato a questi dove l'Anello si trova e chi lo custodisce. Frodo capisce quindi che deve abbandonare al più presto la Contea, ormai non più un luogo sicuro. Per non destare troppe chiacchiere sulla sua sparizione, dice a tutti che torna a vivere nella Terra di Buck, dove acquista una casa più piccola.
A settembre, dopo aver festeggiato il cinquantesimo compleanno e aver atteso invano il ritorno di Gandalf, partito frettolosamente alla fine di giugno, Frodo inizia finalmente il suo cammino, accompagnato dal suo giardiniere Sam e dal cugino Pipino. Durante il viaggio, i tre hobbit si imbattono in alcuni Cavalieri Neri, che però vengono scacciati da un gruppo di elfi guidato da Gildor. Gli hobbit passano la notte in compagnia degli elfi, e il giorno successivo arrivano alla fattoria del signor Maggot, che li conduce al traghetto di Buckburgo, dove li raggiunge l'amico Merry. Una volta arrivato nella sua nuova casa a Crifosso, Frodo scopre che Merry e Pipino sono al corrente della sua missione e che Sam, che a primavera aveva ascoltato di nascosto la conversazione tra Frodo e Gandalf relativa all'Anello per poi essere però scoperto dallo stregone, è il loro informatore: essi decidono quindi di accompagnare Frodo nel suo pericoloso viaggio. L'indomani, per sfuggire ai Cavalieri Neri, i quattro hobbit si inoltrano nella Vecchia Foresta, dove vengono attaccati dal Vecchio Uomo Salice. Sono però salvati da Tom Bombadil, che poi li ospita per due notti nella sua casa. In seguito, Tom Bombadil aiuta gli hobbit anche a superare i Tumulilande, infestati dagli Spettri dei Tumuli, e a raggiungere il villaggio di Brea.
A Brea, gli hobbit incontrano un ramingo di nome Grampasso, che si dice amico di Gandalf. Inizialmente, gli hobbit diffidano del ramingo, ma le diffidenze vengono superate dopo che l'oste Omorzo Cactaceo ha consegnato una lettera a Frodo scrittagli da Gandalf. Quella notte i Cavalieri Neri raggiungono Brea, ma Grampasso riesce a salvare gli hobbit spostandoli nella sua stanza. Il ramingo racconta agli hobbit che i Cavalieri Neri sono in realtà i Nazgûl, cioè gli Spettri dell'Anello: essi in origine erano nove re degli uomini, ma furono irretiti da Sauron tramite nove Anelli del Potere e ne divennero i servi più micidiali. Una notte, mentre gli hobbit e Grampasso si trovano a Colle Vento, cinque dei nove Cavalieri Neri tendono loro un agguato, e Frodo, che a causa dello spavento si infila l'Anello al dito, viene ferito con un pugnale dal Re stregone di Angmar, il più potente dei Nazgûl. Grazie all'aiuto dell'elfo Glorfindel, giunto in soccorso dei viandanti, Frodo viene portato in tempo a Gran Burrone, mentre i Nazgûl vengono travolti dall'inondazione del fiume Bruinen, risultando pertanto temporaneamente sconfitti.
Libro II
A Gran Burrone, Frodo si ristabilisce grazie alle cure del re Elrond e ritrova Bilbo, che si era stabilito lì dopo la festa del suo 111º compleanno. Il giorno successivo, essi partecipano al Consiglio di Elrond, durante il quale viene discussa la storia di Sauron e dell'Unico Anello. Durante questa riunione, Grampasso si rivela come Aragorn, cioè l'erede di Isildur, ovvero colui che alla fine della Seconda Era staccò l'Anello dalla mano di Sauron dopo che il padre Elendil, il re dei Dúnedain, e Gil-galad, il re degli elfi, erano rimasti uccisi nel duello con l'Oscuro Signore. Isildur però non distrusse l'Anello e lo tenne per sé: due anni dopo, egli fu assassinato dagli orchi presso i Campi Iridati e l'Anello rimase nel letto del fiume Anduin per più di 2400 anni, fino a quando non fu trovato casualmente da due hobbit, Déagol e Sméagol, che stavano pescando nel fiume. Sméagol uccise l'amico per impossessarsi dell'Anello, e da allora, a causa dei suoi versi gutturali, fu conosciuto come Gollum. Egli si nascose nei profondi cunicoli delle Montagne Nebbiose e conservò l'Anello per circa 500 anni, fintantoché non gli sfuggì e fu casualmente raccolto da Bilbo, come è stato raccontato ne Lo Hobbit. In seguito, Gandalf racconta di essere stato fatto prigioniero nella torre di Orthanc dal capo del Bianco Consiglio Saruman poiché, dal momento in cui questi lo aveva tradito e reclamava l'Anello per sé, egli si era rifiutato di esserne complice. Alla fine della riunione, viene constatato che l'unico modo per liberarsi di Sauron è di distruggere l'Anello gettandolo nel Monte Fato, il vulcano nel quale fu forgiato. Frodo si offre volontario per completare la missione dopo che si era coraggiosamente fatto avanti il vecchio Bilbo: sarà lui a dover raggiungere l'oscuro reame di Mordor e a distruggere per sempre l'Anello. Otto compagni lo accompagneranno nella sua missione: Gandalf, Aragorn, l'elfo Legolas, il nano Gimli, il figlio del sovrintendente di Gondor Boromir e i suoi amici Sam, Merry e Pipino.
Due mesi dopo il Consiglio, il viaggio ha inizio, e la Compagnia dell'Anello si avvia verso sud, alla volta di Mordor. In un primo momento tentano di superare le Montagne Nebbiose attraverso il passo di Caradhras, ma falliscono a causa di una tempesta di neve, perciò si rassegnano ad attraversare le miniere di Moria. Queste però sono infestate dagli orchi, che circa 25 anni prima avevano sterminato la colonia di nani comandata da Balin, uno dei 13 compagni di viaggio di Bilbo, e da un Balrog: è proprio affrontando il Balrog che la Compagnia perde Gandalf, trascinato dal demone in un abisso oscuro. Grazie al sacrificio dello stregone, il resto della Compagnia riesce ad uscire illesa dalle miniere e a raggiungere il regno elfico di Lothlórien, governato dal Signore Celeborn e dalla Dama Galadriel, dove soggiornano un mese. Durante la permanenza, Galadriel permette a Frodo e Sam di guardare nel suo specchio: essi hanno visioni di eventi passati, presenti e futuri. Frodo rimane talmente turbato da ciò che ha visto nello specchio che offre l'Anello a Galadriel, la quale tuttavia rifiuta.
Prima della partenza della Compagnia, Galadriel fa molti doni ai compagni: il più importante di questi è una fiala, che viene donata a Frodo e contiene dell'acqua impregnata della luce della stella di Eärendil. La Compagnia, a bordo di tre barche fornite loro dagli elfi, segue poi il lungo corso del fiume Anduin, e infine raggiunge Amon Hen. Qui, Boromir cerca di convincere Frodo a dargli l'Anello. Questa richiesta spaventa molto Frodo, il quale, dopo essersi allontanato da Boromir infilandosi l'Anello, capisce che deve proseguire la missione da solo, quindi si avvia alle barche senza avvertire nessuno, ma Sam, intuendo la scelta del suo padrone, lo raggiunge e i due hobbit proseguono insieme il viaggio verso Mordor.
Le due torri
Magnifying glass icon mgx2.svg	Lo stesso argomento in dettaglio: Le due torri (romanzo).
Libro III
Barbalbero assieme a Pipino e Merry in un'illustrazione.
Un gruppo di Uruk-hai inviato da Saruman raggiunge Amon Hen e attacca alcuni membri della Compagnia. Boromir cerca di proteggere Merry e Pipino, ma viene colpito da diverse frecce e i due hobbit vengono rapiti. Prima di morire, Boromir confessa ad Aragorn che ha tentato di prendere l'Anello a Frodo. Dopo aver caricato il corpo di Boromir su una delle tre barche, Aragorn, Legolas e Gimli si lanciano all'inseguimento dei due hobbit rapiti attraverso le pianure di Rohan: essi seguono le tracce degli Uruk-hai, che nel frattempo hanno costretto un contingente di orchi di Mordor ad accompagnarli dopo averne uccisi alcuni, e arrivano ai margini della foresta di Fangorn. Qui, gli orchi vengono uccisi da un'orda di Rohirrim guidata da Éomer, il nipote del re di Rohan Théoden, che in seguito incontra i tre cacciatori, a cui non dà molta speranza sul fatto che Merry e Pipino siano ancora vivi. Dopo che Aragorn, Legolas e Gimli sono penetrati nella foresta di Fangorn seguendo le tracce di Merry e Pipino, che nel frattempo hanno fatto la conoscenza dell'Ent Barbalbero, trovano un redivivo Gandalf.
Lo stregone spiega ai tre cacciatori che, dopo aver ucciso il Balrog, è morto anche lui, ma è stato nuovamente inviato sulla Terra di Mezzo per terminare la sua missione. Gandalf inizialmente era stato scambiato per Saruman perché indossa delle vesti bianche, ma egli chiarisce ai tre compagni il fatto che ora è divenuto il capo del Bianco Consiglio al posto dello stregone traditore. Dopo aver tranquillizzato i tre cacciatori sulla sorte di Merry e Pipino, tutti insieme si recano nella capitale del regno di Rohan, Edoras. Qui liberano il re Théoden dall'influenza maligna di Grima Vermilinguo, spia di Saruman. Théoden raduna le sue forze e decide di cavalcare con i suoi uomini verso l'antica fortezza del Fosso di Helm, mentre Gandalf si allontana misteriosamente.
Intanto, Barbalbero convoca i suoi simili in una riunione, l'Entaconsulta, al termine della quale gli Ent decidono di marciare su Isengard, la fortezza di Saruman, e la conquistano, intrappolando lo stregone all'interno della torre di Orthanc. Gandalf, giunto durante la battaglia, convince Barbalbero a inviare un esercito di Ucorni per aiutare Théoden nell'assedio del Fosso di Helm. Lo stregone raggiunge quindi la fortezza assieme ad una divisione di Rohirrim giusto in tempo per salvarla dalle armate di Saruman, che vengono infine sterminate dagli Ucorni. Gandalf torna quindi ad Isengard insieme ai suoi compagni, a Théoden e alla scorta reale, e tutti vengono accolti trionfalmente da Merry e Pipino. Qui, Gandalf tenta di convincere Saruman a redimersi, ma questi rifiuta l'offerta, pertanto Gandalf lo priva del suo rango e di gran parte dei suoi poteri. Poco dopo, Pipino guarda in un Palantír, cioè una pietra che Saruman utilizzava per comunicare con Sauron e che in precedenza era stata lanciata da Grima Vermilinguo per uccidere Gandalf. Sauron offre involontariamente a Pipino uno sguardo sulla città che ha intenzione di attaccare nella sua prossima guerra di conquista, cioè Minas Tirith. Per avvertire il sovrintendente di Gondor dell'imminente pericolo, Gandalf si reca a Minas Tirith con Pipino in groppa al suo cavallo Ombromanto.
Libro IV
Nel frattempo, Frodo e Sam continuano il loro viaggio verso Mordor. Mentre vagano negli Emyn Muil, riescono a catturare Gollum, il quale li stava seguendo fin da Moria in cerca del suo vecchio Anello, e gli fanno giurare di aiutarli nella missione. Sam avrebbe voluto uccidere Gollum, ma Frodo, così come Bilbo circa 80 anni prima, prova pietà per lui e decide di risparmiarlo.
La creatura, dopo aver attraversato le Paludi Morte, conduce i due hobbit fino ai Cancelli del Morannon, che però risultano ben protetti e impossibili da superare. Gollum consiglia ai due hobbit di intraprendere una strada nascosta lungo le montagne, che porta al valico di Cirith Ungol. Nei boschi dell'Ithilien, i tre si imbattono in un gruppo di uomini comandati da Faramir, fratello minore di Boromir, che presidiano i confini di Gondor per assottigliare le file del Nemico. Faramir, a differenza del suo fratello maggiore, comprende la pericolosità dell'Anello e permette a Frodo e Sam di proseguire la missione, anche se diffida di Gollum, che viene comunque graziato dalla pena di morte per aver nuotato nello stagno proibito di Henneth Annûn.
Una volta arrivati a Minas Morgul, Frodo e Sam vedono partire gli eserciti di Mordor in guerra contro Minas Tirith. Raggiunto il valico di Cirith Ungol, all'interno del quale i due hobbit devono servirsi della fiala che Galadriel aveva in precedenza donato a Frodo, scoprono che Gollum li ha traditi: qui, infatti, abita il malvagio ragno Shelob, che colpisce Frodo con il suo pungiglione immobilizzandolo. Sam riesce infine ad avere la meglio prima su Gollum poi sul ragno, ma pensando che Frodo fosse morto gli prende l'Anello e decide di portare al termine la missione da solo. Dalla vicina torre di Cirith Ungol arrivano alcuni orchi che, trovato Frodo, lo fanno prigioniero. Sam, infilatosi l'Anello, capisce dai dialoghi tra gli orchi che Frodo è ancora vivo, pertanto li insegue fino all'esterno della fortezza.
Il ritorno del re
Magnifying glass icon mgx2.svg	Lo stesso argomento in dettaglio: Il ritorno del re (romanzo).
Libro V
Gandalf e Pipino arrivano a Minas Tirith per avvisare il sovrintendente Denethor dell'imminente attacco, mentre Théoden raduna le armate di Rohan per cavalcare anch'egli alla volta della capitale del regno di Gondor. Intanto, Denethor invia il figlio Faramir a Osgiliath, l'antica capitale di Gondor, per tentare di riconquistarla, ma questi rimane ferito in modo apparentemente mortale durante la ritirata: comincia cosi l'assedio di Minas Tirith, che culmina con la distruzione del cancello da parte del Re stregone di Angmar. Denethor, disperato per l'apparente morte di Faramir, decide di suicidarsi bruciandosi vivo insieme al figlio, che però viene salvato all'ultimo momento da Gandalf e Pipino.
Nel frattempo, i Rohirrim arrivano sui Campi del Pelennor. Éowyn, la sorella di Éomer, giunta in incognito sul campo di battaglia insieme a Merry, riesce ad uccidere il Re stregone di Angmar con l'aiuto dello hobbit, anche se poi rimangono entrambi feriti. Théoden, invece, muore schiacciato dal proprio cavallo Nevecrino, che era stato trafitto a morte da una freccia scagliata dagli Haradrim. Quando si vedono arrivare le navi dei corsari di Umbar, alleati di Sauron, la sconfitta sembra imminente, ma a sorpresa dalle navi scendono Aragorn, Legolas, Gimli, i gemelli Elladan e Elrohir, la Grigia Compagnia dei Dúnedain e i soldati dei feudi meridionali di Gondor: la battaglia termina dunque a favore delle forze del bene. In precedenza, dopo essere stati raggiunti a Rohan dai Dúnedain e dai figli di Elrond, Aragorn, Legolas e Gimli avevano intrapreso i Sentieri dei Morti, ed erano riusciti a convincere l'esercito di morti, che in passato aveva tradito Isildur ed era per questo condannato a non trovare pace fino all'adempimento della promessa fatta ad Isildur, a scendere in guerra contro Mordor: una volta sconfitti i corsari di Umbar presso Pelargir, l'esercito dei morti ha potuto finalmente trovare pace, e Aragorn si è potuto impadronire delle navi dei corsari. Dopo la vittoria Aragorn, ormai rivelatosi come il legittimo re, si reca nelle Case di Guarigione, dove cura Faramir, Éowyn e Merry.
Dal momento che l'Anello non è stato ancora distrutto, Aragorn, Éomer e Gandalf decidono di muoversi verso i Cancelli del Morannon con la speranza di distrarre le forze del Nemico e di aprire la strada a Frodo verso il Monte Fato. Una volta arrivati al Cancello Nero, però, fuoriesce un esercito di orchi infinitamente soverchiante dal punto di vista numerico: per gli assedianti si prospetta quindi una disfatta, ma Pipino, analogamente a Bilbo quasi 80 anni prima durante la battaglia dei cinque eserciti, prima di perdere i sensi a causa della carcassa di un troll piombatagli addosso vede arrivare sul campo di battaglia le aquile.
Libro VI
Con l'aiuto di Sam, Frodo riesce a liberarsi dagli orchi e a scappare dalla torre di Cirith Ungol. Una volta che Frodo è giunto all'interno della voragine del Monte Fato, la sua volontà è però totalmente annichilita dal potere dell'Anello, pertanto lo reclama per sé e se lo infila al dito. A questo punto, all'improvviso riappare Gollum, che attacca Frodo e riesce a sottrargli l'Anello staccandogli il dito con un morso ma, mettendo un piede in fallo mentre festeggia la riconquista del suo tesoro, cade nella lava, facendo involontariamente in modo che l'Anello fosse distrutto: il 25 marzo 3019 Sauron viene quindi definitivamente sconfitto.
In seguito, a Minas Tirith Aragorn viene incoronato re del Regno Riunito di Arnor e Gondor e sposa Arwen, figlia di Elrond, la quale rinuncia all'immortalità, condividendo così la scelta della dama elfica Lúthien, che nella Prima Era scelse di divenire mortale per amore dell'umano Beren. Anche Faramir ed Éowyn, che si erano innamorati nelle Case di Guarigione, annunciano il loro matrimonio, mentre Éomer sale al trono di Rohan.
Frodo, Sam, Merry e Pipino tornano nella Contea per trovarla distrutta e asservita agli uomini di un certo Sharkey, ma riescono a convincere gli altri hobbit a ribellarsi: viene quindi combattuta la battaglia di Lungacque, che termina con la vittoria degli hobbit. Dopo la battaglia, gli hobbit si recano a Casa Baggins per regolare i conti con Sharkey, che in realtà si rivela essere Saruman. Nonostante lo stregone non mostri alcun segno di pentimento, egli viene risparmiato da Frodo, ma il suo servo Grima Vermilinguo, stanco di tutti i soprusi subiti, lo pugnala a morte, per poi essere però ucciso da alcune frecce scagliate dagli hobbit.
Dopo la fine della guerra, Sam utilizza il dono che gli aveva fatto Galadriel per far rifiorire la Contea e sposa l'amata Rosa, mentre Frodo, ferito nel corpo e nello spirito a causa del lungo possesso dell'Anello, nel settembre del 3021 decide di salpare dai Porti Grigi per raggiungere il reame di Valinor insieme a Bilbo, che nel frattempo ha compiuto 131 anni divenendo lo hobbit più longevo di sempre, a Gandalf, a Elrond e a Galadriel, i quali si rivelano essere i portatori dei Tre Anelli elfici, che sono sempre rimasti celati a Sauron.